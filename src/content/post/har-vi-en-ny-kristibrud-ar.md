---
title: Har vi en ny kristi brud(ar)?
author:
  - Taylor Swift
publishDate: 20 Sep 2025
description: Kristi brud på Djerf Avenue
ogImage: ""
largeCoverImage: false
draft: false
---
I går såg jag Uppdrag Gransknings serie om Knutby. Fy satan, vad sjukt. Hur ett helt samhälle kan bli så kollektivt manipulerade till att tro på jättar och troll. Men i stället för jättar och troll trodde Filadelfiaförsamlingen i Knutby på Kristi brud. 

Kristi brud var församlingens andliga ledare, alias Åsa Waldau, som guidade församlingen till att vara ”rätt” i sin tro. Inom församlingen framkom senare sekteristiska drag som manipulation och maktmissbruk som kulminerade i mord och psykiskt och fysiskt våld. När några församlingsmedlemmar till slut vågade tala ut om vad de blivit utsatta för bröts förtrollningen. 

Jag vet inte om kopplingen redan är lika glasklar som den blev för mig i går – Matilda Djerf är vår tids Kristi brud. 

Let me break it down for you. 

Kristi brud var alltså församlingens (Djerf Avenues) andliga ledare (vd). Därför bestämde hon vem och vad som var rätt eller fel. Det var oftast oklart vad exakt som gjorde att vissa ansågs rätt och andra fel, men avhängigt det blev man antingen favoriserad eller bestraffad. 

I vår tids Knutbysekt fick favoriterna gå på samma toalett som Matilda Djerf, och de som ansågs fel blev straffade. 

”När lappen på (toalett) dörren ”Please do not use” föll ner tvingades en anställd att skrubba toaletten för att den använts av fel person.”, skriver Aftonbladet i avslöjandet av Djerf Avenue. 

Kristi bruds humör och infall satte tonen i församlingen. På Djerf Avenue berättar anställda att de aldrig kunde veta hur många som skulle bli måltavla för Kristi bruds attacker eller hur många som till följd skulle gråta under dagen. 

I Knutbysekten skulle medlemmarna tjäna Kristi brud och se till att hon var redo för Jesus ankomst. Det betydde att de skulle ordna livet så bekvämt som möjligt för henne så att hon kunde vara sitt vackraste och mest avslappnade jag. I Knutby för att kunna fullfölja uppdraget att välkomna Jesus, i Djerf Avenue-imperiet för att få följare och sälja produkter.

Det finns såklart delar av Knutbysekten som inte helt och hållet går att applicera på besattheten och vördnaden inför Matilda Djerf. Det är till exempel oklart om någon av de anställda skulle ha mördat för Matilda Djerfs skull. Plus att de anställda får betalt vilket församlingsmedlemmarna i Knutby inte fick. 

Det hela ledde i alla fall till att Knutbysekten uteslöts ur pingströrelsen, precis som Djerf-imperiet uteslutits ur folkets varma famn. Förtrollningen var bruten. 

Poängen är att det är lätt att missbruka makt när man tror att man är den utvalda. Det här gäller influencers i stort – alltså – vi måste bryta förtrollningen hos dagens influencersekt innan det är för sent!

---
title: En julnovell
author:
  - Glenn Beck
publishDate: 20 Dec 2024
description: Historien om Fritz bästa julafton
tags:
  - Novell
  - Jul
largeCoverImage: false
draft: false
---
**Det här är en historia. En väldigt speciell historia. Den handlar om Fritz.**

*Fritz hade länge drömt om att bli kolumnist. Han manifesterade varje kväll. Bad till gud. Bad till tomten. Åt sin spenat var dag.* 

**Julafton**. Fritz farbror hade precis lämnat skutan för att köpa tidningen, då det plötsligt knackar på altandörren. Där står tomten. Indy – kusinernas aggressiva och ej rumsrena bulldog – börjar genast skälla och rusa mot dörren, tätt följd av Fritz småkusiner.

Fritz står tyst med händerna i fickan och ber till högra makter att ingen ska lägga märke till hans rodnande kinder. Om någon skulle fråga så tror han inte på tomten, hur fan skulle det se ut liksom? Inombords bubblar det dock. Han hade ju ätit sin spenat var dag och inte ”split the G” på tre månader. Han har varit duktig och han vågar hoppas på en belöning.

När småkusinerna öppnat sin julklappar och tomten vänder sig till Fritz, är Fritz nära på att spy. Fyra sorters sill, två mediokra julöl och ett stort lass av Janssons frestelse gör revolt. Det är militärkuppläge i magen, och regimen söker flyktväg.

Tomten spänner blicken i Fritz, stoppar ner handen i sin säck och drar fram ett två meter långt paket. Presentappret är guldigt och på en lapp står det "God jul Fritz, önskar mediasverige". Paketet är tungt och Fritz river upp pappret med samma entusiasm som sina kusiner. 

Paketet visar sig bestå av en öppen dörr, ett par kicking boots och ett anställningsavtal. Fritz största önskan har uppfyllts.

---
title: "Den biologiska klockan "
author:
  - Hilda
  - Amanda
publishDate: 29 Aug 2024
description: Late night thoughts
tags:
  - "latenightthoughts "
coverImage:
  src: src/assets/download.jpg
---
###### Idag har vi haft ångest över framtiden. Hur ska vi bli miljonärer till 30? Jämnåriga Wilma sparar 20 000 i månaden och odlar egna grönsaker för att lyckas. Själva går vi knappt runt. 

Dock kommer det kanske inget bra av att jämföra sig med jämnåriga, det kommer alltid att finnas de som både är yngre och mer lyckade. Nej, den enda tidsramen man har att åstadkomma något är ju faktiskt döden. Detta innebär att vi har minst 50 år, och det är snålt räknat i dessa tider. Jag kan bli miljonär vid 60, än är det ingen stress. Men som Bar Totals enda kvinnliga alibis måste vi tyvärr meddela att inte heller tiden är jämlik. Vi har inte alls döden att förhålla oss till, utan vår biologiska klocka, som dessvärre är mycket snål. 

Genomsnittsåldern för att bli förälder är i Sverige 30,4 år. Att kvinnor fokuserar mindre på karriär när de får barn är inget nytt, Claudia Goldin fick nyligen nobelpris i ekonomi för i stort sett detta konstaterande. Män har fortsatt förmågan att efter barn välja jobb som tar tid och energi, medan kvinnor väljer jobb som tillåter en fritid med familjen. Och det är kanske inte så konstigt, vem har lust eller ork att fundera på excel-ark när en annan människa bokstavligen livnär sig på din kropp?

Så Wilma har kanske helt rätt, det är nu eller aldrig. Fast, vid närmare eftertanke låter “aldrig” kanske rätt skönt. Kanske är det så att den biologiska klockan endast räknar ner till en paus från det ångestgivande självförverkligandet? Barnen blir istället livets syfte och man har inte längre tid eller energi att fokusera på sin egen framgång. Tänk vilken befrielse! Männen verkar ju tyvärr, trots att de nu är pappor, inte bry sig nämnvärt om det. Istället blir de förhoppningsvis rika, med döden som deras enda överman. 

Vi längtar i alla fall tills vi slutar tråna efter rikedom eller kulturellt kapital, och istället börjar önska det för våra barn. 

Ingen av skribenterna är mammor. Om ni är det och inte håller med, kommentera nedan.

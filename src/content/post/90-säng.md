---
title: 90-säng
author:
  - Jordäpplet Johansson
publishDate: 28 Jan 2026
description: En dikt av Jordäpplet Johansson
tags:
  - Dikt
coverImage:
  src: src/assets/img_9745.jpeg
largeCoverImage: false
draft: false
---

Kallprat i en 90-säng,\
Allt är torrt men det blommar ändå. \
Jag nattar mitt kranium, vänder mig ut och in.\
Klackarna i taket,\
Jag saknar alla festerna jag var bjuden på.

Kallprat i en 90-säng,\
Kallras under sovrumsfönstren.\
Simpler times, simpler times, simpler times.\
När jag vaknar imorgon hoppas jag att det är halt på vägarna.

Det är kallt i min 90-säng.\
När du visslar sådär så det knappt kommer något ljud utan mest luft, det gillar jag.\
Det låter vackert.\
Men vi har redan glömt allt som hände förra sommaren. 

Ful i en 90-säng. \
Ett palmträd mitt på en äng.\
Du är en lite för glest virkad påse.\
Allt du vill ha ska du aldrig få.\
Allt som är mitt är inte ditt.\
Allt som är ditt ska kläs i tjära och fjädrar.

Full i en 90-säng.\
Livet är en hummertina.\
Konjak och bröd.\
Spetälsk och död.\
Jag svettas när jag tänker på det.

Kallprat i en 90-säng.\
Förstummad, men du har en poäng.\
En pyroman passerade mig igår kväll.\
Hon tände eld på mig och jag brann.\
Mitt hjärta brann.\
Hon var det sista jag såg.\
Hon följde med mig hem och vi låg,\
I min 90-säng.
